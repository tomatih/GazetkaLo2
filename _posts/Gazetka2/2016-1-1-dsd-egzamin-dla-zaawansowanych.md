---
title:  DSD egzamin dla zaawansowanych
categories: Artukul
nr: 2
picture: dsd
---
Po raz kolejny w naszej szkole odbył się egzamin z języka niemieckiego Deutsches Sprachdiplom II, poziom B2/C1. W  dniach 30.11. – 05.12.2016r.  przystąpiło do niego 33 uczniów z klas trzecich 
Od lat można zauważyć duże zainteresowanie egzaminem, nie tylko uczniów klas dwujęzycznych. Jednym z głównych powodów, dla których uczniowie przystępują do egzaminu jest możliwość podjęcia nauki na uczelniach wyższych w Niemczech bez obowiązku zdawania egzaminu językowego. Posiadając certyfikat DSD II poziom C1 można również nauczać w języku niemieckim. Inne powody dla których uczniowie decydują się na podjęcie tego wysiłku to wg ich wypowiedzi: wyższe kwalifikacje w pracy zawodowej, możliwość sprawdzenia swoich kompetencji językowych, chęć posiadania dokumentu ratyfikowanego przez Europejski System Opisu Kształcenia Językowego świadczący o poziomie umiejętności językowych.
Przygotowania do egzaminu trwają przez trzy lata nauki w naszym liceum. Uczniowie przygotowywani są przez swoich nauczycieli języka niemieckiego, a całość koordynuje pani Grit Gamlin, nauczycielka i pracownik Centrali Szkolnictwa Zagranicznego (ZfA) oddelegowana przez rząd niemiecki do pracy w ZSO NR II w Opolu. Nasza szkoła jest jedyną szkołą w Opolu przygotowującą do egzaminu DSD II.
Egzamin składa się z części pisemnej i ustnej. Cześć pisemna obejmuje nie tylko rozumienie tekstu słuchanego i pisanego ale również trudną umiejętność pisania rozprawki w oparciu o tekst źródłowy i statystykę. W tym roku uczniowie musieli odpowiedzieć na pytanie czy samochody z napędem elektrycznym są przyszłością motoryzacji.
Część ustna zaś składa się z prezentacji, którą uczeń wcześniej sam przygotował na wybrany przez siebie temat oraz rozmowy na podstawie wylosowanego materiału. Tematami tegorocznych prezentacji były między innymi: żywność z upraw ekologicznych czy produkty GMO, czy klonowanie powinno zostać zalegalizowane, czy powinno się przyjąć uchodźców, czy dziewczęta kultury i religii muzułmańskiej powinny nosić podczas lekcji W-F hidżab. 
Zarówno w części pisemnej jak i ustnej niezmiernie ważną rolę odgrywają treść, zakres środków leksykalnych oraz poprawność gramatyczna. Uczeń musi wykazać się również pewnego rodzaju spontanicznością, interakcją i płynną argumentacją, co sprawia wielu uczniom trudności nawet w języku ojczystym.
Prace pisemne są wysyłane do Kolonii i sprawdzane przez Centralną Komisję DSD.
Uroczyste wręczenie certyfikatów języka niemieckiego organizowane jest corocznie w kwietniu przez różne szkoły realizujące program DSD na Opolszczyźnie.
